# Cos'è Triennalia?
Triennalia è una repository contenente i miei appunti digitali di alcune materie del Corso di Laurea *triennale* di Ingegneria Meccanica. Gli appunti sono stati scritti con una One by Wacom® Medium su Xournal++, e richiedono quest'ultimo per potere essere modificati. I file originali possono essere **scaricati**, **aperti**, **esportati** in PDF o altri formati, **stampati** e - entro un certo estento - **modificati**. 
I file sono protetti e distribuiti sotto licenza [GNU Free Documentation Licence](https://www.gnu.org/licenses/fdl-1.3.html).

### Perché esiste Triennalia?
**Perché la conoscenza del futuro è [open](https://it.wikipedia.org/wiki/Conoscenza_aperta).** Con un grandissimo dito medio alzato verso chiunque si opponga a questa affermazione. E nel mio piccolo voglio fare la mia parte, pubblicando gli appunti sui quali ho studiato in questi anni di triennale.

Potrei poi anche citare quei santi uomini che mi hanno permesso di superare alcuni tra gli esami più difficili del Corso di Laurea, pubblicando i propri appunti in maniera del tutto gratuita. Diciamo che lo faccio anche per loro.

### Quali materie trovo su Triennalia?
Tutte le materie di cui ho scritto appunti digitali. Se suona incredibilmente arbitrario, è perché lo è.
Semplicemente se ho appunti scritti di mio pugno, in formato digitale e ne detengo i diritti (quindi niente citazioni da libri, parti di slide di docenti, prove d'esame di docenti, ecc...), questi si trovano qui. La lista completa di materie reperibili su questa repository:
- Meccanica Razionale, 6 CFU (Incompleta)
- In espansione...

E basta, per ora. Purtroppo al momento la mia laurea ha la priorità. Se avrò tempo libero da dedicare a questo progetto, cercherò di espanderlo il più possibile in futuro. È vero, anche io beneficio di questi appunti, ma scriverli mi richiede molto più tempo di quanto ci voglia a studiare direttamente da un libro o dagli schizzi presi a lezione. Sono uno studente anche io, per ora. Se in futuro le cose andranno meglio, potrei anche portare a compimento il progetto. Se ciò dovesse avvenire, mi occuperei probabilmente prima degli esami del primo anno, dei quali conservo buoni appunti cartacei.

### Usando questi appunti prenderò 30?
No. O se effettivamente riuscirai a prendere 30, non sarà grazie a questi appunti.

Gli appunti di un collega sono un mezzo per capire una materia, recuperare *quel* determinato argomento che non sei riuscito a capire a lezione, tenere traccia di tutto quello che hai imparato dall'inizio del corso e molto altro. Non sono sufficienti a causare da soli il tuo *successo* - e, se ho fatto bene la mia parte, non sono sufficienti nemmeno a causare da soli il tuo *fallimento*.

Diciamo che l'esame si supera **con** gli appunti, non **per** gli appunti. *Ma dove l'avrò già sentita questa...?*

### Posso usare questi appunti per dare ripetizioni?
Se non hai nulla da aggiungere, evita. Se ad una persona bastassero questi appunti per passare un esame, lo avrebbe già passato. Gratuitamente.

# Domande tecniche
### Cosa sono questi file?
All'interno delle cartelle di questa repository troverete:
- Un file di testo contenente la lista degli argomenti trattati;
- Appunti digitali divisi per capitolo, in formato .xopp;
- Appunti digitali divisi per capitolo, in formato .pdf;
- Eventuali esercitazioni, nei limiti di quanto descritto sopra.

I file plain text e PDF possono essere aperti liberamente da una vasta quantità di programmi, browser compresi; per i file Xopp è necessario uno step extra: questi possono essere aperti solo da Xournal++, il programma che ho usato per la realizzazione dei miei appunti. Il programma in questione è - fortunatamente - open source, e scaricabile dalla sua [repo](https://github.com/xournalpp/xournalpp/releases).

### Cos'è Xournal/Xournal++?
È, a mio parere, il miglior software mai creato per quello che avevo in mente di fare io, cioè *scrivere i miei appunti con carta e penna e averli disponibili anche in copia digitale*. Carta e penna non sono molto ecologici, e onestamente le scansioni erano povere di qualità e scomode da ottenere senza uno scanner buono. Su OneNote stendiamo un velo pietoso, siccome non conosco un altro programma con un numero così elevato di problemi e con bug così inconsistenti.

"Ma anche Xournal++ ha una marea di bug" - sì, ma non così inconsistenti. Almeno quelli di Xournal++ hanno una logica dietro, e si risolvono riavviando il programma, il più delle volte...

Per il resto, Xournal++ ha un bel po' di roba carina, è compatibile con molte tavolette grafiche, permette di annotare PDF, di esportare in PNG (trasparente e non) e tanto altro. Perfetta alternativa open source soprattutto se si è interessati alla scrittura di appunti digitali.
Un breve documento su come risolvere i problemi più comuni che è possibile riscontrare durante l'utilizzo potrebbe apparire a breve nella directory principale. Ciò, come sempre, dipende da quanto tempo libero avrò nell'immediato futuro.

### Posso contribuire?
Per ora no, in futuro forse. Fino ad allora, le pull request saranno rifiutate.
